---
title: Kadriks käidi. Ehtisivad mütu päeva, 18–19-aastased. Poistel olid aluspüksid teiste pükste peal, suled kübara peal. Kardpaela oli, seda sai panna.
slug: kadripaev
author: 
origin:  
images: [
    {
        src: "kadrisandid-1.webp",
        zoom: true
    },
    {
        src: "kadrisandid-2.webp",
        zoom: true
    }
]
dictionary: [[a, a]]
tags: [kadripäev, santimine ]

---


<h1 class="story-h1">
    {{frontmatter.title}}
</h1>


**Mari Lepik** Sõrvest kirjutab kadripäevast:

“Kadrilaupäeva õhtuks on tüdrukud juba nii palju kedranud, et... lihtsalt... et lihtsalt ei suuda enam.

Lihtsalt ei suuda!

Isegi üheskoos, jutustades ja lauldes. Õnneks on loodud ketramiskeeluga päevad. Näiteks kadripäev. Kui kadrilaupäevased õhtukellad on löönud, siis on olemas nii vajadus kui ka võimalus minna! Ära siit pimedast kambrist! Ei või ema keelda ega isa käskida! Minema siit!
Poisid küll käivad teinekord ülalistujaid pimespidi kollitamas ja teevad nalja. Kui pill seltsis, läheb vaat’ tantsukski... Aga see pole päris see.

Olgugi, et tüdrukutelt ootab ühiskond vagurat kodust töötegemist, on igas külas kasvamas mõni Katarina, Marie Curie, Joan D’Arc, Pipi või Greta, kes ei lepi küla ja pere antud rolliga. Noored naisinimesed, kelle pealehakkamine nakkab. Mõni naabripoiss haaratakse kah seltsi – selle võib ju mundrikandjaks kadripeigmeheks muuta. Või ka vurruhakatisega neitsikeseks! 

Lõbus peab olema! 

Valged aluskuued pealepoole, suine rätik pähe, asemelina ümber. Kirikus nähtud kübar – selle saab järele teha küll, kui pealehakkamist ning pappi leidub. Palged peedimahlaga punaseks, marlest loor ette – nagu kirguproual! Kui kellelgi leidub seda päris palgemaalimise minki, siis sedasi on veel hulga etem!

Kes on öelnud, et sant peab nõnda sant välja nägema, kui poisid kaks nädalat tagasi! Kadrid on ilusad! Ilusad, valged ning värvilised. Ehitud kõigega, mis kätte satub, särab ja sillerdab.

Kadakas kah kaasa – kui meid võidi vitsutada, siis vitsutame vastu! Või pistame kadaka püksi, vot see on neile paragus. Ning ketramist küsime kindlasti näha. Küllap oskame pisemagi hooletuse ära näha. Mida need mardid üldse ketramisest teavad! 

Lapsed, need lugegu. Salmi või raamatust. Pole vaja siin niisamuti vitsutada midagi, ikka asja eest!

Kadriema või vana kadri ise, see on see kõige sõnakam, kes ütleb, teeb, laulab ja kamandab. Kadrinoorik ketrab, valsspagunitega kavaleer kaitseb oma tuttidega ehitud pruuti kurikavalate külameeste röövplaanide eest. Ülejäänud kadrid tantsivad kui lambakari esiku järel… peaasi, et saaks nalja! Pillimees muidud ka kampas, kus sa siis teisiti!

Ja laulda, laulda tuleb nii, et järgmine päev pead suisa vagusi olema, sest hääl lendab koos viimaste lauludega ööpimedusse. Vat sedati!

Karjaõnn, lambaõnn, pruudiõnn, peiuõnn, titeõnn! Need on olulised. Neid on vaja! Neid toomegi! Kõigile, kel kadrikotti palte, õunu, vorsti, leiba, pähkleid või lihtsalt ka hea sõna anda on.

Tants ja pidu – viimases peres – muidugi! Või kõrtsis, sinna ju muidu ei saagi. Aga ka talutoas on tore. Võibolla samas, kus mardilaupäevalgi, võibolla mõnes teises. Kus mõni pillimees elab ning kuhu noored kokku tulla teavad.”

<!-- <story-author :author="frontmatter.author" :origin="frontmatter.origin" /> -->
<!-- <story-dictionary :terms="frontmatter.dictionary" /> -->

<details-wrapper summary="Mõtlemiseks ja arutlemiseks">

- Vaata, millised kadrisandid Kuressaare ametikooli dekoraator-stilistid tegid: https://vimeo.com/188959541
- Kuula kadrilaulu Kadri Voorandi esituses: https://www.youtube.com/watch?v=yQrwFaY0kEg
- Kadripäeva kombe taust Eestis: https://www.folklore.ee/erk/exhibits/show/kadripaev/
- Ja mis siin enam mõelda ja arutleda, kadripäeval midagi valget selga ja näo ette, ning jooksma!

</details-wrapper>


<details-wrapper summary="Allikad" class="text-sm" icon="IconSources">

- **Mari Lepiku** jutt kadripäevast: https://xn--srvemaa-90a.ee/souke-sorvemaa/sorve-keel/sandid-ning-onnetoojad-saaremaal/
- Foto 1 kadrisandiga: stilist **Marion Ronja Uisk**, modell **Heilika Purge**, fotograaf **Blanche Siirak**, materjalideks vanad pitskardinad, valge kunstkarusnahatükk, kartulikorv, valge spreivärv, valged kootud kindad, valge meik (Muide, seda fotot kasutab oma kadripäeva sooduskampaanias juba aastaid Eesti kosmeetikatootja Joik)
- Foto 2 kadrisandiga: stilist **Greta Virves**, modellid: **Lilia Kivi**, **Genert Allikmaa**, fotograaf **Blanche Siirak**, materjalideks vanad sukad, marliside, taaskasutusest metalsete detailidega parka ja kardin, peale triigitud graafilised kleebised, valge spreivärv, 2m paela, rula, 2 paari vanu ketse, ise ümber õmmeldud linased püksid ja kleit, võrgust pesukott, haaknõelad
- Tekst fotodel: https://www.folklore.ee/erk/exhibits/show/kadripaev/item/50500

</details-wrapper>

